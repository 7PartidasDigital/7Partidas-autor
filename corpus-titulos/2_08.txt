¶ Titulo .VIII. Qual ha de ser el Rey a los otros sus parientes e ellos a el.
PArentesco es debdo que han los omes vnos con los otros: por razon de linaje. Onde pues que en el titulo ante deste fablamos, de qual deue el Rey ser a sus fijos, que es el primero parentesco de linaje, que los omes han, queremos aqui dezir, qual ha de ser a los otros sus parientes, en amarlos, e en honrrarlos, e en guardarlos, e en fazerles bien, e en seruirse dellos, E en que manera, los deue castigar: e escarmentar, quando fiziessen algund yerro.
¶ Ley .I. Como el Rey, deue amar e honrrar, e fazer bien, a aquellos con quien ha debdo por linaje.
SI los animales que son cosas mudas, e non han entendimiento, aman a los otros que son de su natura: allegandolos assi, e ayudandoles quando les es menester, mayormente, lo deuen los omes fazer, que han entendimiento, e razon porque lo deuen fazer. E a los que mas esto conuiene, son los Reyes, lo vno por el parentesco, e lo al por la mayoria, que han sobre ellos, porque los deuen amar, e ayudar, faziendoles bien. Ca amar ome a su linaje es natural cosa, e paresce bien e faziendoles parte, de aquel bien que Dios le fizo es muy guisada cosa porque lo da en lugar: que es como en si. E por ende, toda honrra e bien, que les faga, tornase como en el mismo. E sin todo esto, quando el bien fiziere a su linaje porque le ayan de amar, ningunos omes, non le seruiran mejor que ellos. Onde por estas razones, conuiene a los Reyes: que los amen, e los honrren, faziendoles algo, a cada vno dellos, segund lo meresciere, e entendiere que lo amana. Otrosi, ellos deuenle amar e obedecer, e seruir sobre todas las cosas del mundo, E amarle deuen por razon del linaje. E obedecer, por el Señorio, E guardar por el bien fecho. E bien assi como ellos fizieren contra el Rey lo que deuen, amandolo e obedesciendolo, e guardandolo en todas cosas otrosi los deue el Rey amar, e honrrar, e fazer bien mas que a otros omes.
¶ Ley .II. en que manera deue el rey escarmentar a sus parientes, quando algun yerro fizieren.
ERrando los parientes del Rey contra el: con desamor que le ouiessen, en manera que le non quisiessen obedecer nin seruir, ni guardar, como deuen, deuelos el rey estrañar, e alongar de si, como aquellos que yerran contra su señor, a quien eran tenudos de obedecer, e de guardar. Ca si el ome faze cortar el miembro de su mesmo cuerpo quando es corrompido porque non le corrompa los otros mucho mas deue de si alongar los parientes, que le estoruassen, manifiestamente, porque ellos non ayan de fazer mal de que finque su linaje manzillado ni tomen los otros enxemplo, para fazer otro tal.
